---
titol: Sols
ant: /docs/doc-primer/02_cami
seg: /docs/doc-primer/04_poble
---
Fa calor, el sol crema amb ganes i quasi no passa aire. A l’ombra és més suportable. La Rosa porta un senzill vestit de tires fet de cotó que l’ajuda a suportar la calorada. Té la mirada clavada al terra. Una mirada que traspassa la matèria i va molt més enllà. El cansament d’aquests dies nefastos és ben present al seu rostre. La seva vida s’ha trencat. Ha perdut la noció del temps. Tot va molt a poc a poc. L’escalfor del braç que li embolica les espatlles nues la reconforta, però no és suficient. No n’és. Tot se n’ha anat a la merda, res no té sentit i no sap què ha de fer. La veu de l’única persona que li queda en aquest món trenca el monòton carrisqueig de les cigales. 

—Les persones som una flama. O estem encesos o deixem d’existir. Una flama apagada no és una flama. Una flama apagada no és res. La cara de la Rosa s’arrufa progressivament, les llàgrimes li omplen els ulls i comencen a relliscar-li per les galtes. 

—Les flames apagades no existeixen, no sé com explicar-me.

La Rosa el mira i veu com les llàgrimes també li baixen per les galtes. 

—O hi ha flama o no n’hi ha. Una flama apagada no és res. Només un record, el record d’una flama encesa, viva i canviant, que il·luminava i escalfava el seu voltant. Emocionada per les paraules d’en Marcos, la Rosa l’abraça amb força. Ell prova de continuar parlant, però no pot. Té un nus a la gola. S’abracen amb força a l’ombra d’un gran arbre. Als seus peus hi ha una muntanyeta de pedres. En Marcos intenta dir-li alguna cosa, però no se’n surt. Se li trenca la veu. La Rosa l’abraça i ell se sent molt culpable. Finalment pot articular algunes paraules: 

—No he pogut arribar abans, Rosa... no he pogut. 

En Marcos es desfà del tot, plora i serra fort les dents. Ploren abraçats.
