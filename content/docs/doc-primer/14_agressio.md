---
titol: L'agressió
ant: /docs/doc-primer/13_senyal
seg: /docs/doc-primer/15_oasi_no_era_etern
---

El comandant dóna l’ordre i una pluja de bales acaba amb els corpos que, totalment desprevinguts, són incapaços de reaccionar a l’inapel·lable i letal embat. Fos quina fos la funció del control de carretera que els corpos havien establert a l’accés sud de la Pobla, ja no es complirà més. En Quim observa els dos corpos que ha matat. En Martí vigila concentrat el seu sector, ell se n’ha carregat un. En Guillem i en Pep corren cap al flanc dret de l’enemic; en Toni els cobreix des de l’altura. Hi havia vuit corpos, però el comandant només veu sis cadàvers. 

—En falten dos! En falten dos! —alerta el comandant als seus homes. 

En Pep veu els cossos esterrecats dels corpos des de la seva nova posició, però, com al comandant, no li surten els comptes. A ell, però, només li’n falta un. Mal ferit, un dels corpos s’ha arrossegat pel terra i ha deixat un rastre de sang, ara jau inert al voral de l carretera. En Pep fa un senyal al comandant per indicar-li que ha localitzat un dels dos objectius restants. “Només en falta un”, pensa el comandant, que des d’on és no veia el cos del corpos que s’ha arrossegat fins al voral de la carretera. Ara s’esforça a localitzar l’enemic que falta. “Els detalls marquen la diferència”, sempre diu ell. “De l’èxit a la calamitat hi ha un pas molt curt quan es tracta de violència”. 

En Guillem toca en Pep amb el colze. Ha localitzat l’enemic que falta per liquidar, està intentant fugir bo i arrossegant-se per un marge lateral de la carretera. Fan un senyal als companys que es troben a l’emplaçament més elevat per avisar-los. 

En aquests moments, en Fèlix i en Julià arriben a la posició del comandant, provinents del punt d’observació on estaven. El comandant els indica que es dirigeixin on hi ha en Martí. Un cop hi arriben, en Martí descendeix corrent a la carretera per donar suport als companys que hi ha a baix. En Guillem i en Pep avancen cautelosament, volen guanyar una bona posició de tir abans que el corpos fugitiu s’adoni que l’han localitzat. El comandant s’irrita, cada segon que passa l’atac pot deixar de ser perfecte. 

—Po-po-po-pof, po-po-pof, po-po, po, po-po-po-pof. 

En Guillem i en Pep han obert foc. S’aixeca un petit núvol de pols a la zona on han impactat els seus trets. El corpos que fugia resta immòbil enmig de la seva pròpia sang. En Pep fa un senyal al comandant. “Ara sí, tot net”, pensa, alleugerit. Està molt orgullós de com han executat l’abordament. Fa un senyal i en Quim, en Fèlix, en Toni i en Julià baixen a la carretera. Ell els segueix satisfet. 

—De pressa! Recolliu tot el que es pugui aprofitar i inutilitzeu el tot terreny! —els urgeix.

En Pep pren el fusell de l’home que acaba d’abatre i se’l mira amb deteniment. Li agrada. En Guillem regira les butxaques del cadàver en busca de munició o qualsevol altra cosa útil. En Quim es mira les botes d’un dels corpos morts i seguidament es mira els seus peus calçats amb espardenyes. En Fèlix i en Toni registren el vehicle, han recuperat una farmaciola i municions diverses; ara miren la manera de calar-hi foc. En Julià s’emprova l’armilla antibales del mort descalçat mentre en Quim, amb les espardenyes penjant del coll, pica el terra amb els peus per comprovar si les botes noves són còmodes. En Guillem veu en Julià amb l’armilla antibales nova i observa el corpos que han abatut ell i en Pep. “Impossible”, pensa. “Aquesta està plena de sang”. 

Els guerrillers saquegen la zona amb celeritat. De sobte sonen dos trets de pistola. En Pep i en Guillem s’ajupen instintivament i miren en direcció a tot terreny. El so prové d’allà. En Fèlix dispara el fusell. Tothom queda paralitzat al seu lloc.
