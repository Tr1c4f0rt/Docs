---
titol: El Poble
ant: /docs/doc-primer/03_sols
seg: /docs/doc-primer/05_buit
---
La Pobla és davant seu. Va ser un poble bonic en alguna època. Un poble amb el seu riu, el seu pont, les seves cases, la seva església, els seus horts, els seus camps i... la seva urbanització abandonada. Unes quantes rengleres de casetes bessones de dos pisos d’alçària, cadascuna amb el seu jardinet, engrandeixen el nucli del poble. S’agrupen en famílies de variacions arquitectòniques que responen a les diverses promocions de construcció. Persianes abaixades; d’altres, completament esbotzades i males herbes de més d’un metre a tots els jardins. A tocar del nucli urbà s’hi veuen xalets més grans. En Marcos pensa que és una pena, malaguanyat paratge. Enretira la mirada de les unifamiliars abandonades i la clava a les primeres cases del poble que ara ja són ben a prop. Està molt animat. Els medicaments per al Juli són a tocar. Quan va marxar de casa, la ferida d’en Juli tenia mal aspecte, “però en Juli és fort”, pensa en Marcos. “Aguantarà fins que torni amb els medicaments”. 

—Bon dia, noi! La veu d’un home treu en Marcos dels seus pensaments. 

És un home cepat, d’uns cinquanta anys, vestit amb una granota blava i botes altes que li somriu des d’un hort. En Marcos estava tan absort que no l’havia pas vist. L’home de cara rodona és molt amable i s’interessa per la visita d’en Marcos, el qual li explica que ve de lluny a buscar medicaments. L’home és molt atent i li fa moltes preguntes. Quan li demana on és la casa del farmacèutic, l’home s’ofereix a acompanyar-lo un tros. 

Moltes de les cases del poble estan tancades a pany i forrellat. Tot i no veure’s tan deixades com les cases de la urbanització, semblen abandonades. Arribats a la primera cantonada, l’home dóna un parell d’indicacions a en Marcos i se’n va. Amb un somriure als llavis, en Marcos avança decidit cap a la casa del farmacèutic.
