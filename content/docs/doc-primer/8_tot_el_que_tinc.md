---
titol: Tot el que tinc
ant: /docs/doc-primer/7_mon_es_com_es
seg: /docs/doc-primer/
---
El farmacèutic escolta atentament les explicacions d’en Marcos encara des de darrere del cadenat de la porta de casa seva. En Marcos li explica com van trobar en Juli malferit en aquella rasa, que s’havia clavat una branca a la cama en entrebancar-se i que, amb el cop de la caiguda, havia quedat estabornit. El van trobar al cap de tres o quatre hores. Li explica que tenia la ferida infectada, però que l’havien anat netejant amb aigua de farigola i havia anat millorant. També li explica que tenia molta febre i que li havien donat tot classe d’infusions i pegats per fer-l’hi baixar. El farmacèutic no sembla satisfet amb les explicacions d’en Marcos; el que li explica de la ferida i els símptomes, no lliguen gaire. Finalment, a força de més preguntes, en Marcos cau en el fet que en Juli tenia tota una granellada vermella al pit, però que s’havien pensat que era a causa de les ortigues. El farmacèutic sembla que ara en treu l’entrellat. 

—Hi havia aigua, a la rasa? 

—No gaire, és un rec que aquesta època de l’any és sec.

El farmacèutic somriu. 

—Ja ho tenim, això: el teu amic té el tifus. No té res a veure amb la ferida de la cama. El devia picar alguna puça o algun mosquit mentre estava sense coneixement prop de la rasa. 

En Marcos dibuixa un somriure d’orella a orella. No és pas que s’alegri de la malaltia d’en Juli, sinó que s’alegra de saber finalment què li passa. 

—Amb una caixa del que et donaré i amb repòs, el teu amic es posarà bé —comenta, confiat, el farmacèutic. 

En Marcos es deslliga el mocador de farcell ràpidament i es despenja la motxilla de l’esquena. 

—Mira tot el que tinc —diu, emocionat, en Marcos. 

—Suposo que no trauràs euros, d’aquí dins... —comenta el farmacèutic, amb posat seriós.

En Marcos es queda fotut per un moment i diu que no amb un filet de veu. El farmacèutic riu; en Marcos, ara, també; no havia entès que li estava fent una broma. Finalment, el farmacèutic treu la cadena de la porta i surt a fora amb un somriure. En Marcos li mostra orgullós els formatges i les bosses d’herbes i llavors que porta. En veure-ho, el posat del farmacèutic canvia. Posa cara de menyspreu.
