---
titol: El món és com és
ant: /docs/doc-primer/6_noi_molt_jove
seg: /docs/doc-primer/8_tot_el_que_tinc
---

La Rosa i en Marcos seuen al terra, just davant de la tomba d’en Juli. Ara fa una bona estona que no ploren. No saben en quin moment han deixat de plorar i s’han posat a parlar amb serenor. El sol ja tomba i les ombres comencen a allargar-se, però encara queda una bona estona de sol. 

—Tot el que tenim és aquí. Vols que... ho deixem tot?! — pregunta la Rosa, sincerament sorpresa. 

—En el moment en què ens van robar el bestiar, aquest lloc va començar a perdre la seva raó de ser Rosa. 

—Però tornarem a començar, ja ho vam fer un cop —diu, animada, la Rosa. 

—No tinc forces per aixecar tot això. 

Ella el mira silenciosa esperant que continuï parlant. 

—No tinc forces ni en tinc ganes... Vull que marxem cap al nord. 

—Però al nord? A fer-hi què? En Marcos la mira, però no li respon.

—Entre els dos tornarem a començar, Marcos. Aquí estem segurs i no ens ha faltat mai de res... —insisteix ella. 

—Si fos un lloc segur, en Juli no s’hauria ferit perseguint els malparits que ens van robar el bestiar! I de faltar... Sí que ens ha faltat, Rosa, sí... Ens ha faltat una puta caixa d’antibiòtics! 

En Marcos apuja el to. La Rosa se sent ferida, però no vol discutir. Vol convèncer en Marcos que no té sentit deixarho tot. 

—Creus que si marxem estarem més segurs? Creus que hi ha algun lloc on et regalaran medicaments quan et calguin? Ell calla. L’escolta. —No! Enlloc no ens donaran res, Marcos. El món és com és!
