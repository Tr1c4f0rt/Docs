---
titol: El camí
ant: /docs/doc-primer/01_malaltia
seg: /docs/doc-primer/03_sols
---
En Marcos camina per una carretera estreta que travessa una zona boscosa de pi roig. La carretera és d’asfalt però està en molt mal estat. És plena d’esquerdes i sots. Les males herbes sobresurten per les esquerdes i els vorals són plens de vegetació; el sotabosc del voltant és molt dens. En Marcos duu una motxilla de pell penjada a l’esquena i un mocador de farcell ple de coses creuat al pit. Les espardenyes avancen a bon ritme pel quitrà però, de sobte, s’aturen. En Marcos es gira i explora l’horitzó amb cara de sorpresa. Es concentra en escoltar. Dubta. Sí, és un brunzit, però... és possible? No n’està del tot segur. Continua escoltant atentament i, al cap d’un moment, ho té clar: és un cotxe! Més sorprès que espantat, decideix arrencar a córrer cap al bosc. 

En Marcos entra com pot al bosc, esquivant esbarzers i arbustos, però no s’atura un cop els ha travessat, sinó que continua corrent una estona bosc endins. Quan creu que ja està suficientment allunyat de la carretera, es para a recuperar l’alè. Escolta amb atenció: ocells. Ocells i cigales. Aquí està segur. Es pregunta si s’ha desorientat. Intenta veure el sol, però les branques dels arbres no li ho permeten. Avança, no es pot haver desviat gaire. Fa quatre passes i ja veu la posició del sol. Ara sap on és i canvia de direcció per recuperar el bon rumb. Al cap d’uns metres, però, topa amb un petit sender que enfila cap al nord-oest. Es decideix a seguir-lo perquè sembla que voreja, per la part de dalt, la base del turó que s’aixeca davant seu; això li estalviarà un esforç innecessari. 

De seguida s’adona, però, que el caminet se separa del turó i enfila cap al nord. Decideix seguir-lo una estona més. Si el camí no tomba cap a l’oest, d’aquí una estona ja ho farà ell bosc a través. Així, anar tirant, arriba a una clariana. Hi entra, i al cap d’unes poques passes, una veu retrona: 

—Quiet! No et moguis! 

En Marcos ressegueix el voltant amb la mirada buscant l’origen del crit. No veu res, només branques i fulles. 

—Posa’t de genolls! 

En Marcos continua buscant amb la mirada la persona que crida, però no la veu. Té més curiositat que por. No té pas sensació de perill, està molt tranquil. Buscant la veu, fa un pas endavant i, de sobte, un tret impacta just davant dels seus peus. Instintivament, es tensa i aixeca els braços. Ja no està tranquil, això és seriós. Nerviós, intensifica la cerca de l’amenaça. 

—Agenolla’t! Ara! —brama una veu nova. 

Prové de darrere seu. Es gira, no veu res. Gira sobre si mateix amb les mans enlaire buscant siluetes humanes. Res. Està dret i sol enmig d’una clariana, envoltat per vés a saber quants homes armats.

—Fill de puta! Si t’ajupo jo, no et tornaràs a aixecar! — una veu nova entra en escena. 

Un altre tret impacta davant seu. 

—A terra, collons! 

En Marcos es deixa caure immediatament sobre els genolls. Al cap d’una estona, que li sembla una eternitat, els sons de moviment entre la malesa anticipen l’aparició d’un grup d’homes armats. Van tots vestits de fosc i amb la cara tapada. Alguns porten passamuntanyes i d’altres, mocadors de farcell, però tots van tapats. Porten fusells d’assalt i a en Marcos li crida l’atenció veure que algun d’ells porta espardenyes. Se li apropen lentament. Sent passos darrere seu, els veu de cua d’ull, n’hi ha tres més. “He begut oli”, pensa. Vuit homes armats formen una rotllana al seu voltant. L’apunten amb les armes. Ara sí que està acollonit. 

Un dels assaltants fa un gest amb la mà i la resta abaixen les armes. Fa un pas endavant. En Marcos fa el gest d’aixecar-se, però l’home que hi ha darrera seu li indica que no ho faci, bo i pressionant-li l’espatlla amb el canó del fusell. Missatge rebut. Roman agenollat. L’home que hi ha davant seu li parla: 

—D’on véns i on vas? En Marcos es diu que no ha de cometre el mateix error d’anys enrere. Durant els dos primers anys a l’institut, ho va aprendre de molt mala manera: cedir davant dels pinxos només els dóna ales. Decideix que ha de controlar la por i mostrar-se desafiant. Replica:

—I tu qui ets? 

Mala idea. Un dels homes el colpeja tan fortament a l’estómac amb la culata del fusell que es pensa que morirà ofegat. Es cargola de dolor. Els homes de darrere seu li treuen la motxilla, el mocador de farcell i l’incorporen mentre l’aguanten per les aixelles. El que mana repeteix les preguntes amb to condescendent. De reüll, en Marcos veu com un dels de darrere remena les seves coses. Ho ignora i s’afanya a contestar. Ho fa amb dificultat perquè té molt mal a la panxa: 

—Vinc de casa meva i vaig a la Pobla per veure el farmacèutic. 

—On és casa teva i de què coneixes el farmacèutic? 

—Casa meva és a un dia i mig de camí i el farmacèutic no el conec de res; me n’han parlat. 

L’home que remena les coses d’en Marcos fa un gest al que mana. No hi ha res sospitós entre les seves coses. 

—Dos dies de marxa i vas sense cavall ni bicicleta?  — continua preguntant el que mana. 

—No tenim res. 

Aquesta frase li ha sortit de l’ànima i el comandant ho nota. Definitivament ja no percep en Marcos com una amenaça. És més, li desperta certa simpatia. Fa un gest i els dos homes que aguanten en Marcos l’ajuden a aixecar-se.

—A la Pobla s’hi va per aquella banda. Per què vas en aquesta direcció? T’has perdut? —pregunta el comandant. 

—He sentit un cotxe a la carretera i he corregut a amagarme. Els encaputxats es miren entre ells. 

—Estàs segur que era un cotxe? —diu el comandant. 

—No... potser era un ocell típic de la zona. Pum! Un altre cop de culata a l’estómac. 

En Marcos cau sobre els genolls i es blega de dolor. El mateix home que l’ha colpejat per primera vegada, castiga la seva insolència de nou amb violència. Ara, però, rep l’esbroncada del que mana. 

—Prou! —crida, emprenyat, el comandant. 

—I tu... Ajuda’t una mica i contesta. 

Des del terra i amb dificultats, en Marcos s’explica: —Ho he sentit clarament, era un cotxe. —Anava o venia de la Pobla? —Venia darrere meu, anava en direcció a la Pobla. El comandant reacciona a l’instant: —Pep! Agafa tres homes i localitza aquest cotxe. El tio que ha estat colpejant en Marcos es penja el fusell a l’espatlla i mentre se separa del grup, crida:

—Guillem! Toni! Julià! 

Tres homes deixen el grup i el segueixen sense dir res. El comandant allarga la mà a en Marcos i l’ajuda a aixecar-se. Es disculpa per “tot això” i li demana que els acompanyi un tros, que no tingui por, que està segur. En Marcos enfureix per dins. És indignant que després d’amenaçar-lo, agredir-lo i interrogar-lo, ara aquest vulgui fer veure que són tan amics, com si no hagués passat res! Però els cops rebuts han fet el seu efecte, l’han intimidat i no gosa dir res; Se sent segrestat. Calla i espera. 

El tio que ha estat remenant la seva motxilla li demana si es pot quedar un formatge. El comandant mira malament l’encaputxat, però en Marcos, amb cara de circumstàncies, diu que no passa res, que se’l quedi, que el fa ell, que és molt bo i que els agradarà molt. Ara sí que està emprenyat! A sobre, el roben! És clar que no l’ha amenaçat obertament per prendre-li el formatge, però hi ha moltes maneres d’intimidar una persona i si d’alguna manera està ara mateix en Marcos és intimidat. El lladregot li torna la motxilla, el farcell i s’avança al grup. 

El comandant convida en Marcos a caminar en fer-li un gest amable amb la mà. El lladregot va uns vint metres per davant del grup; després, ell i el comandant i, finalment, rere seu, els altres dos encaputxats. El comandant s’interessa per la vida d’en Marcos, que li explica que és pagès. En Marcos li pregunta si són bandolers i l’home que s’identifica com a “comandant de la UNA” sembla sincerament ofès. En aquest moment es treu el passamuntanyes. En Marcos, que ni es molesta en saber què és “UNA”, li pregunta si, ara que li ha vist la cara, l’hauran de matar o alguna cosa similar. El comandant s’ho pren amb humor i insisteix amb el tema dels bandolers. Li explica que ell i els seus homes combaten els bandolers i que els han expulsat d’aquesta zona. Li diu que és zona lliure de bandolers. En Marcos, suspicaç, es mira el malparit robaformatges que camina un tros enllà, però no fa cap comentari. 

El comandant li diu que no sap per què busca el farmacèutic, però que si vol fer negocis amb ell, el que duu a la motxilla no li servirà de res. En Marcos li pregunta si coneix el farmacèutic i el comandant respon que tothom de la zona el coneix. 

El comandant li pregunta si havia sentit a parlar mai de la UNA. En Marcos no sap què dir. A ell, totes aquestes bandes de gàngsters armats li semblen iguals. No vol entrar a parlar del tema. Els odia a tots, amb les seves armes servint-se el que volen i dient a la gent el que ha de fer i pensar... El comandant no espera la resposta i li demana que comprengui la duresa amb què l’han tractat, li demana que entengui que han de ser prudents i que li sap greu tractar així la “seva pròpia gent”. Això és la gota que fa vessar el got... 

—Jo no sóc “la teva gent”! —exclama, irat, en Marcos—. No sóc aquí per ganes! Jo no he demanat tenir res a veure amb vosaltres! La meva gent, la tinc a casa! Un gest sec de l’home que lidera la marxa fa que el comandant s’ajupi i faci ajupir en Marcos en estirar-lo pel braç amb força. El comandant es despenja el fusell de l’espatlla, s’aparta a un costat i apunta camí enllà. Es queden quiets. L’home del capdavant s’aixeca fent un senyal. Tots s’aixequen. A l’instant veuen els quatre homes que tornen corrent d’explorar. En Pep s’acosta al comandant: 

—Són corpos. Han aixecat un control a la carretera d’accés a la Pobla.
