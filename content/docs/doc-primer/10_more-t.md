---
titol: More't
ant: /docs/doc-primer/9_no_sortia_a_compte
seg: /docs/doc-primer/11_necessito_que_marxem
---
En Marcos s’afanya a exposar les virtuts del que porta a la bossa de pell i al mocador de farcell. Porta quatre formatges. Bé, tres i mig. Tres i mig que serien cinc si ell no se n’hagués menjat mig durant el viatge i si el malparit encaputxat no l’hagués robat vilment al mig del bosc. 

Bé, a banda dels tres formatges, en Marcos porta dues ampolletes d’oli de cop, dues ampolletes de tintura d’àrnica, dues terrinetes de crema de trementinaire, dues terrinetes de crema de camamilla, una ampolleta de xarop d’hisop, una bosseta d’herba de la gangrena, una bossa de te de roca i llavors, llavors originals variades de flors, plantes i verdures. 

—Jo, d’això, no en faré res —diu el farmacèutic amb un posat fred i distant. 

—Però aquest formatge és molt bo! 

—Aquí al poble ja en fan, de formatge. 

—I els olis? 

—Olis? Si servissin d’alguna cosa, series aquí?

—I les llavors? Són llavors originals! No estan modificades genèticament, ens ha costat molts anys reunir-ne de tanta varietat! Donen fruit natural i fan llavor quan germinen! 

El farmacèutic ni el contesta. En Marcos es desespera. 

—T’ho dono tot! Quanta gent t’ha ofert tot el que té? 

—No es tracta d’això. M’has d’entendre, noi. Imagina’t que et dono la caixa a canvi de... tot això i demà mateix algú m’ofereix... què sé jo! Plaques fotovoltaiques, o coure, o... qualsevol altra cosa de valor. Mira —diu mentre tanca la porta de la casa darrere seu—. Amb això que duus no podem fer cap tracte. 

—No em pots fer això! —crida en Marcos. 

El farmacèutic el mira amb sorna i comença a caminar carrer enllà. 

—Treballaré per a tu! El farmacèutic s’atura i el mira. 

—Treballaré per a tu! Tot el temps que calgui —insisteix en Marcos. 

—Això almenys té sentit. Què saps fer? 

—Sóc fort. Puc treballar de sol a sol. 

—Ets pagès. Deus saber fer anar un pic i una pala, oi? — diu despòticament.

En Marcos se sent alleugerit. Pot aconseguir els medicaments per al Juli. Recull la motxilla i hi plega les coses. 

—Sí! Tantes hores com convingui. El farmacèutic li diu que cal cavar una rasa, que ja hi ha gent treballant-hi, però que es tracta d’una rasa de dos quilòmetres de llarg i és urgent construir-la. Com més aviat l’acabin, millor. El farmacèutic assenyala l’home trempat al qual es refereix com a vetllador i diu que serà ell qui li facilitarà les eines i l’indicarà on ha de fer la feina. En Marcos està molt agraït. Per un moment es pensava que no podria aconseguir els medicaments. En Marcos allarga la mà al farmacèutic per tancar el tracte. 

—Com a màxim tardaré una setmana a tornar. El farmacèutic no fa el gest de donar-li la mà i el mira amb desdeny. 

—Tu mateix. Com més aviat acabis la feina, més aviat cobraràs. 

El món li cau a sobre. No pot ser! És ara quan necessita els medicaments! En Juli és a casa patint! Molt nerviós, en Marcos agafa el farmacèutic per la jaqueta. 

—Ho necessito ara! El farmacèutic li aparta les mans d’un cop brusc, el mira amb ràbia i amb una fredor feridora li deixa anar: —Et dono les medicines a l’avançada i ja tornaràs per treballar... Clar...

—Sí! —crida en Marcos, desesperat.

 —Qui et penses que sóc, fotut burro dels collons? Es gira i se’n va. 
 
 Una onada d’ira puja pel cos d’en Marcos, que té el reflex d’arrencar a córrer i tirar-se-li al damunt. Un braç fort, però, l’agafa i l’estreny amb força pel coll, alhora que l’estira cap enrere. En Marcos nota la fredor d’un metall al coll. L’home simpàtic de l’hort, el vetllador, estreny un coltell contra el coll d’en Marcos mentre li té un braç immobilitzat.
 
 —Valdrà més que anem tirant cap a la sortida del poble. La ira s’esvaeix. Una suor freda recorre el cos d’en Marcos. 
 
 —Ei, tranquil, tranquil... No passa res... On... on són les eines? Puc posar-me a treballar ara mateix.
 