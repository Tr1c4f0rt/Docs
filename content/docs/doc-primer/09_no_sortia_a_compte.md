---
titol: No sortia a compte
ant: /docs/doc-primer/08_tot_el_que_tinc
seg: /docs/doc-primer/10_more-t
---

Les ombres cada cop són més llargues, aviat el sol s’amagarà rere els turons. Estirada, la Rosa  repenja el cap sobre les cuixes d’en Marcos, que seu amb les cames creuades davant de la muntanyeta de pedres. Parlen sobre les protestes que hi havia hagut anys enrere contra les empreses farmacèutiques, les mútues sanitàries i els hospitals privats. De mica en mica, l’avarícia havia esdevingut el principal valor humà en tots els àmbits de la vida. En Marcos i la Rosa mai havien estat relacionats amb cap classe de protesta ni moviment ciutadà. Van viure tota l’agitació social des de la distància i en Juli els va treure tots dos de la ciutat molt abans que comencés a petar tot. Havien vingut aquí a muntar-se el seu paradís a la Terra, havia funcionat molt temps, però ara en Juli ja no hi és i en Marcos vol marxar. 

—És com aleshores, però el que passa és que ara ho veig ben clar, Rosa. El món és ple de gent disposada a deixarnos morir perquè no els surt a compte que visquem —la Rosa escolta—. Hem de formar part d’alguna cosa en què la prioritat sigui una altra. 

—Ja formem part d’una cosa, Marcos.

—Tu i jo sols no ens en sortirem. 

La Rosa mira la muntanyeta de pedres. En Juli no hi és. En Juli ja no hi és.
