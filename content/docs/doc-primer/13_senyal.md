---
titol: El senyal
ant: /docs/doc-primer/12_esperanca_desfeta
seg: /docs/doc-primer/
---
En Fèlix, un dels guerrillers, observa amb els prismàtics com un home cepat tira en Marcos a terra. En Fèlix està en un cingle, juntament amb en Martí i en Julià. En Fèlix dissimula la silueta en situar-se a l’interior d’un arbust. Els seus companys l’esperen un tros enrere, coberts pel bosc, amb el genoll clavat al terra, cobrint cadascun el seu sector. En Fèlix segueix l’escena des de la llunyania, veu com en Marcos s’aixeca i s’allunya caminant. No el perd de vista en cap moment. 

—Ja ho tenim —diu, finalment, en Fèlix—. És blanc. 

En sentir-ho, en Martí arrenca a córrer com una fletxa. Esquiva arbres i arbustos. El mocador de farcell que li cobreix la cara, el molesta, però és el protocol: en zona de combat s’ha d’anar amb el rostre cobert. Continua corrent entre soques i branques, és molt hàbil, hi té traça. Finalment arriba a la posició de la resta de companys; ha fet un esprint llarguíssim. Esbufegant, diu: 

—Via lliure. 

El comandant fa un gest amb la mà a en Pep, que està a uns cent metres enllà, juntament amb en Guillem i en Toni. En Martí pren posició prop del comandant i en Quim, que està estirat al seu costat. El comandant posa la mà a l’espatlla d’en Quim i mentre aixeca la mà esquerra, li diu, fluixet: 

—Previngut. 

En Quim alinea l’element de punteria del seu fusell amb el coll d’un dels corpos que hi ha a la carretera. “Com més petit és el teu objectiu, més petit és el marge d’error”, pensa. Espera l’ordre del comandant.
