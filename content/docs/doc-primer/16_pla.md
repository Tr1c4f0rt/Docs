---
titol: El pla
ant: /docs/doc-primer/15_oasi_no_era_etern
seg: /docs/doc-primer/
---
En Marcos camina al costat del comandant i parlen. En Pep, en Martí i en Guillem van per davant seu; en Julià, en Fèlix, en Quim i en Toni, al darrere. Tots van carregats amb grans motxilles. Envoltats de bosc de pi de roig, caminen per una pista forestal bastant maltractada pels torrents d’aigua que es formen durant les tempestes d’estiu. Hi ha uns forats enormes al camí. 

—Sí, ja ho veig... és una gran notícia —diu, sarcàstic, en Marcos. 

—Sigui com sigui, baixaràs al poble amb els draps a la motxilla, intentaràs fer l’intercanvi amb el farmacèutic i sortiràs del poble per l’accés sud. 

—Encara no veig què en trec, jo, d’això. 

El comandant fa com si no l’hagués sentit. Li explica que, sortint del poble, a uns dos-cents metres, hi ha una tanca on hi penjarà un dels dos draps. En cas que hi hagi corpos a la Pobla, penjarà el negre; en cas que no n’hi hagi, penjarà el blanc. El grup que va al davant s’atura al costat d’un caminet que s’endinsa cap al bosc. Quan en Marcos i el comandant arriben a l’altura d’aquest punt, s’hi aturen. Els guerrillers que vénen al darrere s’aturen al seu costat. En Guillem demana la motxilla al comandant i l’hi dóna. Tots els homes es fiquen dins el caminet i el comandant continua donant instruccions a en Marcos:

 —A uns cinc-cents metres de la tanca veuràs un camí que enfila amunt, a l’esquerra de la carretera. Agafa’l. Ve a parar just aquí —diu, assenyalant-li el corriol en què s’acaben d’endinsar els altres. 

—Encara no entenc per què et penses que ho faré —diu en Marcos. 

El comandant el mira inexpressiu. 

—Quin motiu creus que puc tenir per ajudar-vos? —insisteix en Marcos. 

Just en aquest moment comencen a sortir del bosc els nois, sense motxilles. De sobte, el comandant pren un posat seriós. En veure els nois a punt, ja comença a pensar en el combat que els espera. 

—De motius, només sé els meus —li deixa anar, tallant. 

Els guerrillers esperen palplantats. El comandant fa un senyal amb el cap a en Pep i aquest diu als homes que es moguin. Comencen a caminar per la pista forestal en la direcció d’on venien, juntament amb en Marcos, fa un moment. En passar pel costat d’en Marcos, en Pep el mira amb cara de pocs amics. El comandant mira en Marcos i li senyala la direcció contrària a la que han pres els seus homes. 

—La Pobla és cap allà.
