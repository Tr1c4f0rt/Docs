---
titol: Un noi molt jove
ant: /docs/doc-primer/5_buit
seg: /docs/doc-primer/7_mon_es_com_es
---
En Marcos truca a la porta d’una casa rústica de poble. S’esperava quelcom més de la casa del farmacèutic. Es pensava que, com que és un home ric, viuria en una mena de palau. Però no. És una casa de poble ben normal i corrent. Almenys vista per fora… L’home que feinejava a l’hort ara feineja al carrer, on hi ha en Marcos. Arranca herbotes de les façanes. En Marcos el veu i el saluda. L’home li torna la salutació mentre llueix un gran somriure. Ara en Marcos es fixa en el fet que des d’aquí es veuen les cases unifamiliars abandonades. Ningú obre la porta, sembla que no l’han sentit. En Marcos torna a trucar amb força. Al cap d’uns instants, un jovenet vestit amb una americana de pana, pantalons i camisa de cotó entreobre la porta tant com la cadena de seguretat li permet i es mira en Marcos de dalt a baix. 

—Et puc ajudar en alguna cosa? —pregunta el noi, des de darrere la porta. 

—Hola! Que hi ha el farmacèutic? —Sóc jo.

—Ostres, perdona... t’he vist tan jove que... —diu, nerviós, en Marcos. 

—No passa res, no ets el primer que m’ho diu. Què necessites? —replica, conciliador, el farmacèutic.

En Marcos somriu alleujat.
