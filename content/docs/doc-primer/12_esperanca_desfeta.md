---
titol: L’esperança desfeta
ant: /docs/doc-primer/11_necessito_que_marxem
seg: /docs/doc-primer/13_senyal
---
El vetllador empeny en Marcos amb força. Cau a terra però aconsegueix esmorteir la caiguda amb les mans. Se les ha ben pelat. Li couen, però més li cou la impotència. L’home l’apunta amb el ganivet i amb una fredor esfereïdora, li diu: 

—Si et torno a veure per aquí, et mato. 

Són a la sortida del poble i en Marcos se sent impotent. Sap que ha de fer alguna cosa, però no es veu amb cor de plantar cara a un home tan cepat. En Marcos mai ha sabut barallar-se. La violència l’aterreix, el paralitza. S’aixeca a poc a poc sota la mirada depredadora del vetllador. S’allunya caminant. En caminar, nota que en la caiguda també s’ha pelat els genolls i li fan coïssor. Continua caminant. Finalment, quan és un bon tros enllà, s’apropa a una tanca de filferro que hi ha prop del camí. Obre la motxilla i en treu un matxuc de roba; són dos parracs: l’un és negre i l’altre, blanc. Agafa el negre i el desa a la bossa de nou; agafa el blanc i el lliga a la reixa. Se n’allunya caminant.
