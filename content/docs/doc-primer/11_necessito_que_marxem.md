---
titol: Necessito que marxem
ant: /docs/doc-primer/10_more-t
seg: /docs/doc-primer/
---
Només una punteta de sol és visible darrere els turons, els últims rajos de llum del dia il·luminen el cel i planten cara a la nit fosca que s’obre pas. La Rosa i en Marcos s’han passat tot el dia als peus de la tomba d’en Juli. Estan molt cansats, però ja fa estona que no ploren. En Marcos mira de convèncer la Rosa que han de deixar la casa. Han de marxar. La Rosa comença a veure que ells dos sols, i sense bestiar, ho tenen molt difícil per tirar endavant, però es resisteix a deixar-ho tot enrere. Té por que no sigui una reacció precipitada, fruit del xoc que ha comportat la mort d’en Juli. Està confosa i no sap què té sentit i què no en té. 

—És molt precipitat, Marcos. 

—Què més vols esperar? Podem marxar demà al matí mateix. 

—Però on? —Al nord, anirem al nord. 

—I què farem “al nord”? Entens que em demanes que deixi tot el que tenim enrere per anar a un lloc que no saps ni dir-me on és?

—Trobarem gent pel camí que ens guiarà. 

—Marcos, necessito més que això. Què ens emportem? Què farem quan arribi la tardor? I l’hivern? On anem?! 

—Primer anirem a Cal Mulater. La Rosa se sent confosa. Cal Mulater és a l’est. És un mas on viuen amics seus. Són gent molt maca. Els van conèixer al mercat de la Plana. 

—Però que no vols anar al nord? 

—M’han dit que a Cal Mulater ens guiaran. 

—Qui t’ho ha dit? I si ells saben com es va a un lloc tan màgic, com és que encara viuen a Cal Mulater? 

—Prou! Rosa! Prou! Prou dubtes! Prou preguntes! Necessito fotre el camp d’aquí! —en Marcos explota i s’aixeca d’una revolada, amb els ulls vidriosos—. Aquí no ens queda res! I no puc veure això cada dia de la resta de la vida! —diu, dret, assenyalant la tomba del Juli—. Una part de nosaltres està enterrada aquí! Però hem de viure! I jo no puc viure veient la meva pròpia tomba! 

Les llàgrimes han tornat. En Marcos té llàgrimes a les galtes i els ulls de la Rosa comencen a brillar.
