---
titol: L'oasi no era etern
ant: /docs/doc-primer/14_agressio
seg: /docs/doc-primer/16_pla
---
La Rosa i en Marcos observen el paisatge des de dalt del turó. Miren el que fins avui ha estat casa seva. La casa, els porxos, la gran alzina, els horts, els arbres fruiters, el galliner, els boscos de pi roig, els pilots de llenya que ja apilonaven a l’era per l’hivern... De cada racó on reposen la mirada, en surt un record. 

Avui, per darrer cop, s’hi han llevat i esmorzat. S’han menjat una truita amb un rosegó de pa. Ja fa dies que es van beure la darrera gota de llet. Abans d’esmorzar, just després de recollir els ous, han deixat obert el tancat de les gallines. No se les podien endur ni les han volgut deixar tancades perquè morissin de gana. Havent esmorzat, han fet una última repassada a l’hort i s’han carregat com burros disposats a deixar enrere la casa on han passat els darrers anys. Han deixat per al final el fet d’aturar-se davant de la tomba d’en Juli per acomiadar-se’n. Entre llàgrimes silencioses li han dit unes paraules i han agafat el camí. 

El sol tot just comença a treure el nas pel darrere de la Rosa i en Marcos. En Marcos es mira el camí que duu a la casa i recorda el dia que hi van arribar; s’està emocionant. “En Juli ens va dur aquí”, pensa mentre agafa la mà de la Rosa. La Rosa torna a plorar. Ho fa en silenci, no sanglota, no es plany, només mira la casa on ha estat més feliç de la seva vida mentre les llàgrimes li llisquen per la cara. 

—Hi he passat els dies més feliços de la meva vida, aquí —diu en Marcos, pensatiu. 

La Rosa el mira amb un somriure tímid. Estaven pensant el mateix, ho troba bonic i això la fa somriure. En Marcos la mira i dibuixa un somriure moix en veure-li els llavis somrient però els ulls plorant. Li estreny la mà amb una mica més de força. 

—Gràcies per venir amb mi, Rosa. 

La Rosa no diu res. S’eixuga les llàgrimes de les galtes amb la mà i el mira somrient. 

—De debò, Rosa. Gràcies per creure en mi. 

—Hi hem estat molt feliços aquí baix, oi? —diu ella, que ignora els agraïments d’en Marcos. 

—Sí, molt feliços. Els dos resten una estona més contemplant en silenci la granja on vivien. 

—Ens agafarà la calorada. Marxem? —comenta la Rosa. 

En Marcos assenteix i comencen a caminar carregats com mules. El seu destí és Cal Mulater, un mas força gran, a un dia i poc de distància. En circumstàncies normals tardarien menys, però van molt carregats i tampoc tenen cap pressa. 

Ara descendeixen el turó des d’on es miraven la granja i agafen una pista que marxa cap al nord-est. La pista passa pel costat d’antics camps de conreu, on el bosc comença a obrir-se pas. La pista és planera i, a mesura que avança, gira cap a l’est i passa entremig dels múltiples turons plens de pins. Coneixen perfectament on es troben totes les fonts de la zona i han planificat la ruta pensant-hi. Aniran de font en font. 

La primera meitat de l’etapa d’avui és la més planera i encara falta una bona estona per arribar al migdia quan ja són a la primera font. Tot i no tenir cap pressa, van molt bé de temps. Durant la caminada quasi no han parlat. Els dos es miraven el paisatge, conscients que potser no el tornarien a veure mai més. Anècdotes passades en punts emblemàtics han estat l’únic tema de conversa. 

Arribats a la font, es descarreguen de tot el fato i la Rosa s’acosta al brollador per beure i refrescar-se. Fa una la cassoleta amb les mans i quan la té plena d’aigua, ruixa en Marcos, que l’esquiva com pot, amb una riallada. Ara mateix, se sent il·lusionada.
