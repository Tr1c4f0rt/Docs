---
titol: L'execució
ant: /docs/doc-primer/
seg: /docs/doc-primer/01_malaltia
---
En Pep apunta amb una pistola el cap de l’home que hi ha agenollat als seus peus. L’individu, ple de nafres i morats, somica aterrit. Un fil d’una fastigosa barreja de pols, sang i llàgrimes li regalima per la barbeta. La seva roba està empolsegada i feta malbé per tot arreu. La camisa esquinçada, l’americana plena d’esgarrinxades i els pantalons ben pelats. Només duu una sabata. El seu aspecte és el que mai cap ésser viu hauria de tenir: degradat. En Pep camina en cercle al seu voltant sota la mirada de dos homes armats i encaputxats que es mantenen a pocs metres de distància. En Pep es dirigeix al desmanegat: 

—Som el que més abunda en aquesta terra... Som els que vam destruir la vostra mentida quan ja quasi no ens quedava dignitat... Després vau venir amb la puta violència... I sí... Massacrant gent acovardida us vau imposar... Silenciats fora dels murs, hem viscut desterrats en l’oblit... Condemnats a patir misèria, malaltia i fam... Però encara existim... Hem fet brotar la terra... I aquest cop ens pensem defensar. 

Dóna una volta sencera apuntant-lo en silenci

— Mira’m fill de puta! Mira'm! Ja saps qui som ara? Ho vas entenent? M'encanta veure que també sabeu plorar...

Dispara. 

El cadàver de l’home esparracat s’inclina cap un costat però no acaba de tombar-se al terra pla. El cos inert adopta una postura sòrdida. El tret que li ha pres la vida ha sonat sec enmig de la clariana de bosc on són. No se sent ni un ocell, només cigales i fa calor. Fa força calor. Encara amb la pistola a la mà, en Pep s’allunya del mort en direcció a la frondositat del bosc. En Guillem, un dels dos homes encaputxats que han presenciat l’execució, exigeix explicacions:

—Què?! I ja està? 

Sense ni tan sols mirar-lo, en Pep li deixa anar: 

—Per a ell, sí. Fotem el camp! 

En Guillem mira l’altre encaputxat i li reclama suport amb la mirada.