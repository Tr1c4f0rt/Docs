---
titol: La malaltia
ant: /docs/doc-primer/00_execucio
seg: /docs/doc-primer/02_cami
---
Hi ha poca llum. La dansa de les flames de la llar de foc es veu reflectida a les parets de l’habitació. Embolicat amb mantes, en Juli jau enfebrat al llit. És un home d’espatlles amples. Agenollada al costat, la Rosa li eixuga la suor de la cara amb un mocador que s’ha tret de la butxaca de davant de la granota de pana que porta posada. Un vel de tristesa li enfosqueix la cara. Veu en Juli molt dèbil i cansat. El cor se li encongeix cada vegada que mira aquest homenot i el veu així d’arraulit i fràgil. En Juli obre els ulls. La Rosa s’afanya a construir un mur de somriure a la cara i li parla dolçament:

—Ara menjaràs una mica, oi? 

En Juli té la boca molt seca. Amb una veu quasi inaudible diu a la Rosa que té set. Ella l’ajuda a incorporar-se i li dóna aigua per beure. En Juli, orgullós, rebutja l’ajuda i pren el got amb les seves pròpies mans, beu. Torna el got a la Rosa i s’estira de nou, fatigat per l’esforç que ha fet. La Rosa s’aixeca i, abans de sortir de l’habitació, li diu que se’n va a treure l’olla del foc. Surt de l’habitació i en Juli s’adorm.

La Rosa torna al cap d’una estona amb dos bols fumejant a les mans. En Juli s’ha tret les mantes de sobre. Continua dormint. La Rosa deixa els bols sobre la tauleta que hi ha al costat del llit, s’asseu al costat d’en Juli i suca una gasa en un dels bols. L’escorre una mica i la utilitza per resseguir el rostre i el coll d’en Juli. La torna a sucar i, després d’escórrer-la amb les dues mans, la deixa delicadament sobre el front d’en Juli. La Rosa creu veure-li alleujament a la cara. Aprofita aquest moment per canviar-li les benes de la cama. Un cop tretes, li lleva el pegat d’herbes i fang. La ferida no es veu pas malament, no entén per què la febre no li baixa.  Li’n posa un de nou i ho torna a embolicar tot amb una bena feta amb roba de cotó que ha ben bullit abans. La ferida millora, però la febre no baixa. La granellada vermella que en Juli té per tot el pit i l’esquena no té gaire bon aspecte. Li unta el pit amb crema de calèndula. Ja no sap què més posar-li. També ho ha provat amb fetgera i crema de camamilla, però res... «En Juli és fort» es diu a si mateixa; per uns instants es perd en records de temps millors. Temps no tan llunyans. Tan sols fa dues setmanes eren la gent més senzilla i feliç del món. La gèlida mà d’en Juli agafant-li dèbilment el canell la fa tornar a la Terra. Ara en Juli tremola. Està ben pàl·lid. —Tinc fred —murmura amb repicar de dents. La Rosa el torna a tapar amb les mantes i li demana que s’incorpori una mica. 

—Si no tens gana, almenys beu-t’ho per fer-te passar el fred —li diu assenyalant un dels dos bols.

En Juli beu una mica de brou mentre aguanta el bol amb l'ajuda de la Rosa. Ella vol veure que li torna el color a la cara; en Juli li lliura el bol. No s’ha menjat ni un dels trossos de verdura que hi havia. —Bé —pensa ella—, almenys li servirà per entrar en calor. En Juli es tomba de costat, arraulit amb les mantes. La Rosa torna a sucar la gasa al bol de la tauleta i li frega suaument el coll. En Juli la mira amb un intent de dibuixar un somriure i li demana que s’estiri una estona amb ell. La Rosa li retorna el somriure i, malgrat tota la feina que li queda per fer, s’estira al seu costat. Ella repenja el cap sobre la seva espatlla i li embolcalla una de les seves mans gegants però gelades amb les seves, petites i calentes. S’adormen. La Rosa es desperta sobresaltada; s’incorpora. Quanta estona deu haver passat? Té molta feina per fer abans que no es pongui el sol! Posa els peus a terra, es calça les espardenyes i s’aixeca. Mira en Juli i el veu molt pàl·lid. «Pobret». Li acarona la cara amb la part exterior dels dits. Està gelat. La Rosa el sacseja suaument. 

—Juli bonic... Ell no reacciona. 

—Juli amor… Juli... 

La Rosa s'està posant nerviosa. Sent una forta pressió sobre el pit i sembla que li hagin pres l’oxigen dels pulmons. Mou en Juli amb una mica més de força i, seguidament, li posa dos dits sota el nas per notar-ne la respiració. Res, no nota res. L’agita amb força i el crida pel seu nom. S’asseu sobre seu, l’agafa per les espatlles amb les dues mans i el sacseja amb més força, encara. 

—Juli, desperta’t, si us plau. 

Les llàgrimes li cauen per la cara. Li suplica desesperada que es desperti i el sacseja. 

—Juli, si us plau, si us plau, si us plau… 

La veu se li trenca i brama de dolor. Plora sobre el seu pit. 

—No, no, no, no… 

Li agafa la seva cara glaçada amb les dues mans i li fa petons, li implora que es desperti, sanglota, li demana que no la deixi sola. Xiscla, plora, balbuceja el seu nom, li fa més petons. És mort. En Juli és mort i ella plora. Plora desfeta damunt del seu estimat Juli. No pot ser. L’abraça amb força. Està rígid i glaçat. La Rosa es nega a acceptar-ho. No pot ser. Li prem el pit amb força i li fa el boca a boca. Repeteix el procés durant molta estona mentre li exigeix a crits que es desperti. Les llàgrimes i els mocs li cobreixen la cara. Està esgotada, cau rendida sobre el pit d’en Juli. És mort. En Juli és mort. La Rosa gemega desconsolada.
